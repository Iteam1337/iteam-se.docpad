---
title: Stäng av pekplattan när du skriver
layout: blogg
category: drift
author: anders
realDate: 2012-11-15
backgroundImage: "http://tekniken.nu/uploads/634883260010035913-apple-trackpad-real.jpg"
intro: "Visst är det störande när muspekaren plötsligt hoppar till en annan del av skärmen samtidigt som du skriver? Det fixar du enkelt med ett gratisprogram!"
---
En laptop med en pekplatta (det som på engelska heter touchpad, inte att förväxlas med en surfplatta som iPad :-) ) har oftast en funktion som jag gillar: att man kan klicka genom att tappa på pekplattan istället för att trycka på en knapp som fungerar på samma sätt som vänster musknapp. Bekvämligheten övergår dock ofta snabbt i frustration när man av misstag kommer åt pekplattan medan man skriver och plötsligt har flyttat markören och skriver på slumpmässig plats på skärmen.

Samma problem uppstår ganska ofta med min Rollermouse som har vänsterklickfunktion genom att man trycker ner själva rullen.

I vissa pekplattors drivrutiner finns lösningen: att man inte kan använda den här snabba musklickfunktionen medan man skriver på tangentbordet. Denna funktion finns dock varken i Apples bootcamp-drivrutiner eller i drivrutiner för Rollermouse.

Lösningen heter [TouchFreeze](http://code.google.com/p/touchfreeze/) - ett gratisprogram som stänger av musklick medan man skriver. Den fungerar fint även med annat än pekplattor, t.ex. Rollermouse. Kan installeras även utan administratörsrättigheter.