---
title: Fixa din iPhones trasiga hemknapp - del 2
layout: blogg
category: drift
author: anders
realDate: 2012-10-19
backgroundImage: "/GenerateImage.ashx?xaml=Resize&image=/uploads/634707942322930207-homebutton.png&format=png&maxWidth=375&maxHeight=375"
intro: "En glappande hemknapp är ett vanligt fel iPhone, om inte våra tidigare tricks för att fixa den funkade kommer här tre nya åtgärder!"
---


Efter att hemknappen på min iPhone 4 stadigt blivit sämre och sämre hittade jag&nbsp;[tricket med den inbyggda kalibreringen](../../../drift/fixa-din-iphones-kranglande-hemknapp). Det hjälpte upp situationen betydligt – även om knappen inte blev jättebra så blev den åtminstone användbar, i väntan på en ny iPhone :-).

Tyvärr varade inte lyckan så länge, hemknappen blev återigen gradvis sämre och sämre till den punkt att jag var tvungen att använda handikappthjälpmedlet med visuell hemknapp på skärmen. Ungefär samtidigt hittade jag en&nbsp;[bloggpost med fler knep för att fixa hemknappen](http://howto.cnet.com/8301-11310_39-57524891-285/four-ways-to-fix-an-unresponsive-iphone-home-button/). Alla dessa knep är mer intrusiva än kalibreringen – **använd dem på egen risk**!

## Justera dockningsporten

Hemknappen sitter ihop med dockningsporten. Ett hårt tryckande på knappen kan få hela upphängningen att tryckas neråt mot bakstycket av telefonen, vilket ger dålig kontakt när man trycker på knappen. För att försöka åtgärda det kan man sätta i laddningskabeln och vinkla den neråt med lagom mycket våld, så att dockningskontakten och fästet för hemknappen böjs tillbaka uppåt.

**Resultat:** hjälpte inte alls på min telefon, men ingenting gick heller sönder.

## Rengöra dockningsporten från damm

På samma sätt som ludd i hörlursuttaget kan ställa till mycket problem, så kan damm som kommit in genom dockningsporten fastna i mekanismen för hemknappen. Med tryckluft på burk kan man rensa ordentligt utan att behöva peta runt eller förstöra något. Jag blåste rent flera gånger med tryckluft.

**Resultat:** hemknappen blev faktiskt lite bättre! Plötsligt kunde man trycka på den utan att ta i och den reagerade ganska ofta. Den blev ungefär lika bra som när jag först kalibrerade om den.

## Rengöra hemknappen från beläggningar

Med tiden kan det skapas oxid och andra beläggningar, t.ex. smuts, på kontaktytorna för hemknappen, vilket kan vara upphovet till problemet. Jag tog kemiskt ren bensin (kan köpas på apoteket) och droppade några droppar ovanpå hemknappen med tops. Sen tryckte jag på hemknappen ganska många gånger så att bensinen rann ner längs knappens kant, in i telefonen. Denna behandling upprepades flera gånger.

**Resultat:** efter några minuter, när bensinen rimligen borde ha avdunstat testade jag igen. Hemknappen hade blivit sämre än någonsin, nu fungerade den inte alls. Det visade sig dock att efter några dagar så hade bensinbehandlingen tydligen fungerat! Nu är högra halvan av hemknappen som ny! Med ytterst lätt nedtryckning reagerar den varje gång. Vänstra halvan fungerar lite sämre, men den fungerar OK – mycket bättre än när problemen startade.

Lycka till med din krånglande hemknapp, och återigen - glöm inte att all sån här självhjälp görs på egen risk ;-)

